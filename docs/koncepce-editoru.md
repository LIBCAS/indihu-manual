# Koncepce editoru

Editor virtuálních výstav INDIHU Exhibition je vhodný pro tvorbu multimediálních bohatých prezentací s interaktivními prvky ve formě jednoduchých her. Je ideální  pro neotřelé představení svojí práce s cílem vzbudit v návštěvnících zájem. Už není tak ideální pro přenos velkého množství informací. Delší materiály lze však přiložit a návštěvníci si je mohou v případě zájmu stáhnout. Editor byl koncipován tak, aby byla výsledná virtuální výstava svěží, nápaditá a zábavná. 

## Díky INDIHU Exhibition budete snáz online 

Online přítomnost muzeí, vědeckých pracovišť či jiných institucí, které se věnují kulturnímu dědictví, se stává nezbytností. Veřejnost očekává, že budete online nabízet zajímavý obsah. Vytváření virtuálních výstav je jednou z možností. Tvorba takových výstav však není snadná jak po [obsahové stránce](obsah-vystavy.md), protože online výstavy nefungují stejně jako ty fyzické, tak i po technické stránce. 

Díky INDIHU Exhibition odpadá nutnost zabývat se technickou stránkou virtuálních výstav. Editor je záměrně vytvořen tak, aby ovládací prvky byly v souladu se současnými standardy uživatelských rozhraní - jednoduché ovládání, střízlivé  rozhraní s akcentem na vizuálně atraktivní obsah. I proto nejde v editoru měnit umístění či vzhled jednotlivých prvků (položky v menu, písmo, základní barevnost). Zároveň však editor vznikal jako open source (free software), proto si kdokoli může sotware "rozběhnout" na vlastní infrasktruktuře a upravit si ho tak, jak potřebuje. 

## Stavebním kamenem je obrazovka

Základním konceptem editoru je obrazovka. Obsah tvoříte tím, že plníte jednotlivé obrazovky obsahem. Obrazovky můžete sdružovat do kapitol nebo výstavu vyrobit jen jako řadu obrazovek. Využijete-li kapitoly, vytvoří se automaticky přehledný seznam, který návštevníkovi ulehčí navigaci a pohyb ve výstavě. Editor nabízí různé tipy obrazovek - obrazovku s obrázkem, s textem, videem či obrazovku, do které umístíte externí obsah (typicky mapy či video z internetu). 

### Ovládání 

Každá obrazovka má několik záložek (např. "Název, text, audio", "Obrázky", "Dokumenty"), které postupně procházíte a plníte obsahem. U obrazovky nemusíte vyplnit všechny položky najednou. Pro kontrolu toho, jak obrazovka vypadá, máte vždy k dipozici náhled. Náhled zobrazíte pomocí tlačítka "náhled" vlevo dole na stránce nebo pomocí klásové zkratky Ctrl+P. Jednotlivé položky v záložkách vás navedou, jaký obsah máte připravit. V případě zájmu či nejasností si projděte podrobný ilustrovaný popis jednotlivých typů [obrazovek](obrazovky.md).

## Minihry vtáhnou návštěvníka do děje 

Je na vás, jakou míru interaktivity zvolíte. Výstava bude fungovat i v případě, že ji složíte z kapitol a obrazovek. Doporučujeme však zvážit zařazení interaktivních her. K dipozici máte 6 různých [miniher](minihry.md) - Najdi v obrázku, Dokresli, Stírací los, Hádej velikost, Posuň na správné místo a Výběr z možností.  Mezi výhody miniher patří: 

* můžete "zkontrolovat", zda si návštěvník zapamatoval klíčové informace
* hrou upozorníte na nejdůležitější informace 
* obsah bude dynamičtější a může znovu probudit zájem návštěvníka
* vtáhnete návštěvníka do děje
* přimějete návštěvníka, aby se nad tématem zamyslel 
* z pasivního návštěvníka se stane aktivní návštěvník
* je to jednoduše zábava 

## Zvládnu přípravu výstavy sám? 

Editor umožňuje, aby na výstavě spolupracovalo více tvůrců. Neumožňuje však spolupráci v reálném čase - provádět úpravy může vždy jen jeden tvůrce, pro úpravy se editor pro spolutvůůrce odemkne po 1 minutě. 

!!! info "Tip"
	Ačkoli je zámek pro editaci nastaven jen na 1 minutu, doporučujeme se předem domluvit, kdy kdo na výstavě bude pracovat. Zabráníte tomu, abyste pracovali na stejné části výstavy. 

Editor jsme vytvářeli s tím, aby jeho používání bylo co nejjednodušší. Nemusíte umět programovat nebo být webdesignér, a přesto vytvoříte online výstavu. Virtuální výstavy však obsahují různé typy obsahu, které vytváříte mimo editor pomocí jiných nástrojů a do editoru obsah jen vkládáte. Je tedy vhodné, abyste uměli alespoň trochu pracovat s obrázky (oříznutí, dobarvení, vyříznutí), nahrát audio nebo vytvářet videa. V manuálu se u jednotlivých obrazovek a miniher objevují tipy na nástroje, které můžete použít. Pokud vám to zdroje dovolí, můžete využít služeb profesionálů (fotografa, grafika, filmaře nebo zvukaře). 
# Jak vytvořit atraktivní obsah virtuální výstavy

Virtuální výstava je online prezentace vybraného tématu. Při její tvorbě
plníte jednotlivé obrazovky obsahem - např. textem, přidáváte hudbu,
namluvený komentář, obrázky nebo pro návštěvníky připravíte hry.

Obrazovky je možné sdružovat do kapitol nebo je možné výstavu sestavit z
jednotlivých obrazovek jdoucích po sobě. Oba principy můžete kombinovat.

## Doporučený postup tvorby virtuálních výstav

1.  Rozmyslete si, o čem by výstava měla být (Buďte co nejkonkrétnější,
    přemýšlejte o návštěvníkovi, jaký je, co ho zajímá, kde na výstavu
    narazil). 
2.  Utvořte si strukturu výstavy (Jak budete obsah členit, jak budete
    téma rozvíjet a členit, použijete kapitoly? Jak budou jednotlivé
    části obsáhlé?). 
3.  Začněte pracovat na obsahu (Ke každé části napište potřebné texty.
    Najděte obrázky. Zkuste texty nahradit jinými formami obsahu -
    videem, obrázky, fotogalerií či hrou. Zkuste využít co nejvíce
    možností, které nástroj nabízí).
4.  Testování (Poproste někoho, kdo není z oboru o jeho názor, ptejte
    se, čemu nerozumí a podle jeho postřehů upravte texty a ostatní
    obsah. Opravdu návštěvník stráví na výstavě tolik času, kolik jste
    naplánovali?). 
5.  Z finálních textů namluvte audio komentář pro "prezentační mód". 
6.  Zveřejněte výstavu. 

## Předtím, než začnu

Před samotnou prací s nástrojem INDIHU Exhibition si promyslete
obsah výstavy. Využívání nástroje bude účelnější. 

!!! info "Tip"
    Jako inspirace mohou posloužit následující příklady. DOPLNIT

Zvláště, pokud jste doposud žádnou výstavu nedělali, doporučujeme
zodpovězení následujících 10 otázek:

### 1\. Téma

Max. 10 větami shrňte, o čem výstava je a proč by jí měl návštěvník
věnovat čas.

### 2\. Cílová skupina

Co návštěvník o tématu ví a co mu výstava přinese nového? Popište, jaký
návštěvník je. Je-li to např. vysokoškolský student, jaký obor studuje,
na jaké chodí přednášky? Má zjistit, že téma existuje nebo si prohloubit
znalosti?

### 3\. Název výstavy

Název má přilákat pozornost. Přistupujte k němu jako k titulku na obalu
časopisu.

### 4\. Aktuálnost

Aktuální téma má větší šanci, že návštěvníky zaujme. Vztahuje se téma k
nějakému výročí, dokážete ho propojit s nějakým aktuálně diskutovaným
tématem, které hýbe společností?

### 5\. Členění výstavy

Ujasněte si jednotlivé tematické celky. Jak na sebe témata navazují, co
je hlavní téma a co vedlejší? Podívejte se na výstavu jako na příběh,
který má hlavního hrdinu. Jaké překonává překážky? Jak příběh dopadne?

### 6\. Délka

Kolik času má návštěvník na výstavě strávit? Kolik času stráví čtením /
hraním her / poslechem? Pomůže vytvořit časovou osu výstavy.

### 7\. Pět informací

Definujte 5 nových informací (faktů), které se má návštěvník dozvědět a
ideálně zapamatovat.

### 8\. Katarze

Má být na konci návštěvník překvapený, veselý, smutný, má se mu ulevit,
že „to dobře dopadlo“?

### 9\. Typy obsahu

Co máte k dispozici a co můžete vytvořit? Máte text, obrázky, jaké typy
obrázků, máte video, audio? Máte informace, které by bylo možné
znázornit graficky pomocí grafů či nákresů? Máte někoho, kdo vám může s
přípravou materiálů pomoci aby byl co nejpestřejší?

### 10\. Využití výstavy

Budou výstavu procházet individuální návštěvníci na internetu? Jak se o
ní dozvědí? Je výstava určena pro využití ve škole? V jakém předmětu a
na jakém stupni? Jaké jsou možnosti dalšího zkoumání tématu (návštěva
muzea, četba)?

## Jak udělat výstavu co nejzajímavější

Návštěvníci jsou zvyklí na nápadité, vizuálně atraktivní webové prezentace. Abyste docílili co největšího účinku, zkuste být v tvorbě obsahu co nejnápaditější. Můžete využít následující nápady. 

!!! question "O jakých lidech vyprávíte příběh?"
    Říká se, že příběhy nejsou o předmětech, ale o lidech. Zkuste se proto na své téma zamyslet očima lidí, kterých se týkalo. Tvoříte-li například výstavu o knížkách, začněte tím, že si napíšete seznam co nejvíce sloves, které se ke knížce váží - číst, psát, tisknout, ilustrovat, prodávat, distribuovat, sbírat, půjčovat, studovat... Ze sloves snadno vytvoříte lidi, kteří mohou být aktéry našeho příběhu - čtenář, spisovatel, tiskař, ilustrátor, nakladatel, knihkupec, knihovník, sběratel vzácných knih, student či pečlivý čtenář. Potom bychom se měli ptát, kdo takoví lidé v dané době byli, jak žili, jak se oblíkali, co byla jejich obživa, jaký byl jejich socio-ekonomický status a postavení ve společnosti, byla kniha jejich zdrojem obživy? 
    Toto cvičení vám pomůže vidět předměty vaší vystavy v kontextu živých a atraktivních příběhů, které chytí návštěvníkovu pozornost. 

!!! question "Čím je vaše téma stále aktuální?"
    Zkuste téma propojit s něčím, co jě návštěvníkům blízké. S něčím, co je aktuální. Nemůže být příběh knížky zároveň příběhm o sociální nerovnosti, genderových otázkách nebo o knížce jako o statusovém předmětu, díky kterému si připadáme před svými přáteli vzdělanejší? Nebo o tématu informačního přetížení či, o způsobech trávení volného času nebo o fanouškovských komunitách nadšených čtenářů?

!!! info "Méně je více"
    Je třeba si upřímně přiznat, že návštěvníci většinou neinvestují mnoho úsilí, aby pochopili složitě konstruované téma. Od začátku chtějí vědět, co dostanou. Virtuální výstavy jsou ideálním nástrojem jak ukázat, co děláte zajímavého, co zajímavého máte ve svých sbírkách nebo na co zajímavého jste přišli během vědeckého bádání. Cílem by mělo být vzbudit zájem návštěvníků a ne je odratit. Odradíte je tím, že nebudou rozumět, na co se koukají. Proto nepoužívejte složité odborné výrazy, dlouhé texty, střídejte tipy obsahu a nedělejte virtuální výstavu příliš dlouhou. 

!!! question "Komu by se vaše výstava mohla hodit?"
    Chcete, aby výstavu používali konkrétní lidé ke konkrétním účelům? Hodí se výstava třeba do hodin vlastivědy pro 5. třídu základní školy? Zapadá svým obsahem do vysokoškolských osnov na konkrétní škole? Dejte o ní vědět učitelům - vyberte si několik škol a napište osobně adresovaný email konkrétním pedagogům. Můžete jim připravit konkrétní obsah se zapojením výstavy pro celou vyučovací hodinu. Učitelé rádi používají atraktivní materiály, ale nemají čas je sami tvořit. 

!!! info "Zjistěte, zda se virtuální výstava lidem líbí: Testujte"
    Předávání informací veřejnosti s sebou přináší mnohá úskalí. V první řadě je těžké odhadnout, co návštěvníci o tématu vědí a co je pro ně naopak nové a zajímavé. Není nic jednoduššího, než rozpracovanou výstavu ukázat někomu, kdo není z oboru a mohl by být zástupce cílové skupiny. Nechte ho výstavu projít a ptejte se ho, co se mu líbilo, co ne, čemu nerozumněl a o čem by se chtěl dozvědět více. Zpětnou vazbu zapracujte a výsledná výstava bude lepší. Nezapoemňte, že neděláte výstavu pro sebe, ale pro druhé! 

## Příprava dat

### Obrázky

Obrázky připravujte v rozlišení minimálně full HD (1920×1080) s
rozlišením 72 dpi a ve formátu .png nebo .jpg.

### Video

Video připravujte v rozlišení FullHD (1920×1080), 25 snímků za vteřinu,
v rendrovacím formátu H.264

# Minihry

Výstavu vytvořenou v editoru INDIHU exhibition můžete obohatit i interaktivní hrou. Na výběr máte 6 typů her, kterými můžete návštěvníka pobavit či zaktivizovat. Editor INDIHU Exhibition obsahuje i šest interaktivních her. Tyto hry umožňují obohatit výstavu hrou, při které se návštěvník pobaví, zaktivizuje nebo si díky hře ukotví nabité znalosti a informace. 

!!! warning "Upozornění"
	U každé hry pečlivě formulujte v řádku Úkol minihry zadání úkolu. Dbejte na to, aby zadání bylo jednoznačné, srozumitelné a v ideálním případě i jednoduché a krátké. Zkuste úkol otestovat na někom z vašeho okolí, abyste si ověřili, že je pokyn jasný.  

## Najdi na obrázku

Návštěvník má za úkol najít správné místo na obrázku. Například místo na mapě, konkrétní osobu na hromadné fotografii nebo detail na uměleckém díle. 

!!! info "Tip"
	Tato hra přiměje návštěvníka k pečlivému prozkoumání obsahu, čímž se prohloubí jeho vnímání a soustředění. 

## Dokresli
	
Návštěvník má za úkol dokreslit jen z části zobrazený objekt. Ukažte mu jen část lineárního grafu a nechte návštěvníka zkusit odhadnout, jak vývoj pokračoval. Ukažte mu část obrazce a nechte jej zbytek dokreslit.

!!! info "Tip"
	Tato hra nutí návštěvníka, aby se nad tématem opravdu zamyslel, porovnal dosavadní informace z výstavy s tím, co si o tématu doposud myslel. Pokud se hra zaměří na dokreslení tvarů, výzdoby apod., tato minihra může sloužit ke kreativnímu vyjádření návštěvníka.  

## Stírací los

Hlavním obsahem je obrázek, po jehož odkrytí se zobrazí jiný obrázek. Návštěvník první obrázek "vygumuje" myší a dostane novou informaci. Stírací los můžete použít jako interaktivní obdobu [Foto před a po](/obrazovky/#foto-pred-a-po). 

!!! info "Tip"
	Stírání je velice jednoduché a intuitivní. Nelze však předpokládat, že návštěvník pečlivě setře celý obrázek, proto raději umístěte objekt a pointu ke středu obrázku a ne na jeho okraje. 

## Hádej velikost

Návštěvník má za úkol pomocí šipek zvětšit či zmenšit obrázek a porovnat jeho velikost s referenčním objektem. Za referenční objekt vyberte dobře známý předmět, jehož velikost je fixní a všeobecně známá- např. krabička od sirek, propiska, lidská postava apod. Minihra je zaměřená na otestování senzorické zkušenosti. 

!!! info "Tip"
	Zkuste jako předmět, u kterého návštěvník vybírá velikost, vybrat takový, který překvapí. Příkladem mohou být např. postavičky věstonické Venuše, které jsou ve skutečnosti mnohem menší, než si lidé myslí. Návštěvník je pak překvapen zručností lidí v historii, kteří takový předmět vyrobili. 

## Posuň na správné místo

Minihra Posuň na správné místo stojí na metodě drag and drop, kdy návštěvník posunuje objektem v obrázku a hledá, kam patří a zapadá. 

## Kvíz

Minihra s názvem Kvíz je jednoduchá hádanková hra, kdy návštěvník vybírá jednu správnou odpověď ze tří možností. Každou odpověď doplňte obrázkem a kvíz tím bude zajímavější a vizuálnější. 

!!! info "Tip"
	Kvíz je ideálním prostředkem, jak zkontrolovat, zda si návštěvníci pamatují důležitou informaci, která v předešlé části výstavy zazněla. Výběr z možností může být naopak možnost, jak prověřit názory na téma, které později ve výstavě teprve rozvineme.    

!!! warning "Upozornění"
	V současné době tým tvořící INDIHU Exhibition pracuje na zlepšení zobrazení i editace miniher. Proto budou podrobnosti o používání miniher teprve doplněny. Děkujeme za pochopení. 
